---
published: true
date: 2025-06-06T23:07
author: marianneh
slug: thailand-strammer-inn-hjelmpaabud
title: Thailand strammer inn hjelmpåbudet
categories: nyheter
cover: /src/cms/content/media/motorbikehelmet_laws.jpg
allow_comment: true
excerpt: Thailand innfører hjelmpåbud for alle på motorsykkel fra 1. juni. Bøter
  og økt kontroll varsles.
---
Fra og med 1. juni 2025 blir det påbudt for både førere og passasjerer på motorsykkel å bruke hjelm i Thailand – uansett kjørelengde eller område. Bot ved brudd kan bli opptil 2 000 baht, og politiet varsler skjerpet kontroll, særlig i trafikkerte strøk, ved skoler og på ulykkesutsatte veier.

## Initiativet

Tiltaket inngår i det landsdekkende prosjektet «Safe Roads Project», som har som mål å redusere antall dødsfall og skader i trafikken. Politigeneral Nithithorn Chintakanon peker spesielt på at det ofte er passasjerene – særlig barn og unge – som dropper hjelmen, og at det nå blir slutt på unntak og bortforklaringer.

Ifølge veitrafikkloven er hjelmpåbudet for begge parter allerede gjeldende, men det har vært dårlig etterlevd. Nå dobles boten dersom både fører og passasjer er uten hjelm, og politiet får støtte fra innenriksdepartementet og lokale myndigheter i en informasjonskampanje som skal øke bevisstheten.

Både skoleverket, næringsliv og frivillige organisasjoner trekkes inn for å bidra til tryggere veier.

### Kommentar

Det er noen dager siden dette påbudet ble innført, men det rapporteres fra mange at det ikke er noen merkbar forskjell i hvordan politiet håndhever forbudet sammenlignet med tidligere.

Kanskje det bare tar litt tid før de setter igang?

Men her i gården anbefaler vi uansett hjelm på alle involverte. Hjelm kan være forskjellen på liv og død i en motorsykkelulykke.

> Kilde: \[The Nation Thailand\]([https://www.nationthailand.com/news/policy/40050536](https://www.nationthailand.com/news/policy/40050536))