---
published: true
date: 2025-05-21T08:26
author: marianneh
slug: 7-ting-du-kan-gjore-i-regntiden
title: 7 ting du kan gjøre i regntiden
categories: hverdag
excerpt: Regntiden i Thailand, når stranden er søkkvåt og flipflopsen sitter fast i søla
---
Så du kom til Thailand for sol, strand og smoothie bowls – og i stedet fikk du regn som høres ut som et jordskjelv på taket. Fortvil ikke. Her er sju ting du faktisk _kan_ gjøre når himmelen åpner seg:

### 1\. **Ta massasje. Så mange du orker.**

Det er ikke uten grunn at thaimassasje er en regnværsfavoritt. Du blir tøyd, bøyd og knadd til du glemmer at det i det hele tatt regner. Prøv gjerne også fotmassasje eller oljemassasje – og ikke vær redd for å bli stamkunde.

### 2\. **Kurs deg i Thailandsk matlaging**

Du liker pad thai? Lær å lage den. Matlagingskurs finnes overalt, og regntid er perfekt tid for å stå under tak og kutte grønnsaker mens du lærer hva _nam prik pao_ egentlig er.

### 3\. **Utforsk kjøpesentrene – og kos deg med aircon**

Thailand gjør kjøpesentre som ingen andre. CentralWorld, ICONSIAM, Terminal 21 – det er egne små univers med mat, kino, lekerom, klatrevegger og luksus du ikke visste du trengte. PS: Aircon + regnfritt = bliss.

### 4\. **Besøk et akvarium eller museum**

Mange storbyer i Thailand har moderne akvarier og overraskende gode museer – perfekt for en regntung dag. Se haier og pingviner i svale, behagelige omgivelser, eller lær noe nytt om thailandsk kultur og historie. Det er både underholdende og tørt.

### 5\. **Dra på kino**

Thailandske kinoer har overraskende mange filmer på engelsk (ofte med Thailandsk undertekst). Velg gjerne et komfortsete – prisene varierer, men regn med rundt 250–350 baht og oppover– kjøp en stor bøtte med popcorn og rigg deg til for en helaften.

Alternativt kan du kjøpe med deg popcorn eller annen snacks hjem, og se på netflix til krampa tar deg med god samvittighet.

### 6\. **Lær noen nyttige thailandske gloser**

Regnet gir deg en glimrende unnskyldning til å sitte inne og lære litt språk. Plukk opp noen høflighetsfraser, bestillingsuttrykk eller tall – det gjør hverdagen lettere og imponerer de lokale.

7\. **Bare bli våt – men med stil**

Ok, vi prøver ikke å være hipsterinfluensere her, men... regnet i Thailand er varmt. Om det ikke er lyn og torden, så _kan_ det være deilig å løpe ut, le høyt og bare akseptere været. Ta en dusj i naturen – men bruk gode sko.

### ☔ **Bonus: Forbered deg litt**

Regntiden er ikke konstant regn. Ofte kommer det i bølger – intense, korte skybrudd. Så ha alltid med:

*   Vanntett pose til mobil og pass
    
*   Gode sandaler (ikke flipflops!)
    
*   En regnponcho eller liten paraply
    
*   Backup-plan i lomma