---
published: true
date: 2025-06-11T17:43
author: marianneh
slug: elefanter-og-etisk-turisme
title: "Når respekt går foran opplevelse : Elefanter og etisk turisme"
categories: reise
cover: /src/cms/content/media/elephant.jpg
allow_comment: false
excerpt: Mange elefanter lider i turistindustrien i Thailand. Lær hvordan du kan
  støtte etiske alternativer med ekte dyrevelferd
sharing:
  og_image: /src/cms/content/media/elefanter-som-turistattraksjoner.jpg
---
*Denne artikkelen er inspirert av [en reportasje fra The Nation Thailand](https://www.nationthailand.com/news/tourism/40051077) om hvordan elefantparker i Chiang Mai forsøker å overleve gjennom turisme. Vi mener imidlertid at praksiser som bading, ridning og forestillinger fortsatt ikke kan regnes som etisk forsvarlige, uavhengig av intensjon eller presentasjon.*


Å møte Thailands nasjonaldyr, elefanten, på nært hold er noe mange drømmer om når de reiser til smilets land. Bildet av å mate, bade eller kanskje til og med ri på en elefant selges som en unik opplevelse – et minne for livet. Men det vi sjelden ser bak kulissene, er lidelsen som ofte følger med slike turistaktiviteter.

Det er på tide å stille spørsmålet: **Hvordan kan vi møte elefanter uten å utnytte dem?**

## Bading og ridning er ikke så uskyldig som det virker

Selv om elefantridning lenge har vært kritisert for å være fysisk skadelig og forbundet med brutal “trening” (*phajaan*), har nyere trender som bading og “mahout for en dag”-programmer overtatt. Disse aktivitetene selges ofte som etiske eller “naturlige”, men i realiteten krever også de at elefanten tolererer gjentatt nærkontakt med fremmede, noe som ikke er naturlig for et villdyr.

Elefanter i slike programmer blir gjerne brukt hele dagen, og bader ofte flere ganger daglig med forskjellige turistgrupper. De får sjelden mulighet til å trekke seg tilbake eller hvile mellom øktene. Det handler ikke om omsorg – det handler om underholdning pakket inn som læring.

## “Sanctuary” betyr ikke alltid fristed

Mange parker bruker ord som “rescue center” eller “elephant sanctuary”, men tilbyr fortsatt elefantridning, bading eller show. Det er viktig å se bak markedsføringen: Hvis du kan ta på, mate eller bade elefanten, er det ikke et fristed for dyret – det er en forretning basert på nærkontakt og prestasjon.

En faktisk etisk elefantpark lar dyrene være i fred. Turister får observere elefantene på deres egne premisser, i naturlige omgivelser, uten press til å oppføre seg menneskevennlig.


## Hva kjennetegner en etisk elefantpark?

Etiske parker følger tre grunnprinsipper:

- **Ingen ridning**
- **Ingen bading eller tvungen nærkontakt**
- **Ingen show eller triks**

I stedet legges det vekt på å la elefanter leve så fritt som mulig – ofte i flokker, i skogsområder, med minimal menneskelig påvirkning.


## Men har ikke elefanter vært brukt i Asia i århundrer?

Jo, elefanter har lenge vært brukt i arbeid og seremoniell sammenheng i mange asiatiske land, spesielt i tømmerhogst, transport og krig. I tidligere tider ble elefanter sett på som symboler på styrke, visdom og status – og mange ble holdt i fangenskap.

Men det er viktig å forstå forskjellen mellom historisk bruk og moderne turistindustri. Når elefanter i dag brukes til ridning, bading eller show for turister, skjer det ofte på bekostning av deres velferd. De trenger ikke lenger å arbeide – men må «underholde» for å være økonomisk verdifulle.

At en praksis har lange tradisjoner betyr ikke nødvendigvis at den er etisk forsvarlig i dag. Moderne forståelse av dyrevelferd tilsier at elefanter, som intelligente og følsomme dyr, har rett til frihet og et liv uten tvang.

## Etiske alternativer i Thailand

Hvis du ønsker å oppleve elefanter med respekt, finnes det trygge og dyrevennlige alternativer:

- **[Mahouts Elephant Foundation (Chiang Mai / Karen-landsbyer)](https://www.mahouts.org/)** – Jobber for å returnere elefanter til sine naturlige habitater og støtter lokalsamfunn. Ingen ridning eller nærkontakt – bare observasjon på elefantenes premisser.
- **[Elephant Nature Park (Chiang Mai)](https://www.elephantnaturepark.org/)** – Et av de mest anerkjente fristedene i verden.
- **[Boon Lott’s Elephant Sanctuary (Sukhothai)](https://www.blesele.org/)** – Et lite, personlig fristed med fokus på dyrevelferd.
- **[Following Giants (Koh Lanta, Krabi)](https://www.followinggiants.net/)** – Tidligere turistpark som har omstilt seg til 100 % etisk drift.

### Hva vi velger å støtte betyr noe

Thailand har over 3 000 elefanter i fangenskap. Mange lever under harde forhold, tvunget inn i et liv som turistattraksjon. Som besøkende har du makt: Ved å støtte etiske tilbud, bidrar du til en fremtid hvor elefanter kan få være nettopp det – elefanter.
