---
published: true
date: 2025-05-18
author: marianneh
slug: da-jeg-brakk-ankelen-i-bangkok
title: Da jeg brakk ankelen i Bangkok
categories: hverdag
cover: .../cms/content/media/anklebreak.jpg
excerpt: Jeg brakk ankelen i Bangkok. Det kunne gått dårlig – men det private
  helsevesenet leverte.
---
## Sykehusbesøk i Thailand – hvordan funker det egentlig?

Det er kanskje ikke midt på natta med en brukket ankel i Bangkok man føler seg mest heldig. Men vet du hva? Det gikk overraskende greit.

### Uhellet kommer sjelden beleilig

Ironisk nok var jeg på vei til apoteket rundt midnatt for å kjøpe noen smertestillende mot noe helt annet, da jeg tråkket skikkelig feil ned fra en kant og brakk ankelen. Ambulanse fungerer ikke helt som i Norge her, så det mest praktiske var rett og slett å ta taxi. Jeg ringte husbonden mens jeg prøvde å ikke svime av i smerte, og han kom løpende for å finne ut hva som hadde skjedd. Heldigvis var jeg ikke langt hjemmefra.

Han fikk tak i en taxi, og sammen stablet vi meg inn i bilen og dro til nærmeste offentlige sykehus. Etter å ha ventet en stund der, bestemte vi oss for å heller dra til et privat sykehus uten behandlingskø.

### Effektiv behandling, med service på hjul

Innsjekk gikk smertefritt begge steder. På det private sykehuset fant de en seng til meg raskt, og fordi det var natt og situasjonen akutt, kom røntgenmaskinen til meg – jeg slapp å bli trillet rundt.

Personalet snakket bra engelsk, og det var ingen store kommunikasjonsproblemer. Bruddet ble bekreftet, og jeg fikk en midlertidig halv-gips som tok høyde for at ankelen fortsatt kunne hovne opp. Medisinene ble gitt på stedet, og hele besøket kom på omtrent 10 000 baht, og beskjed om å komme tilbake etter en uke. Denne gangen på dagtid.

### God oppfølging – så lenge du vil

Oppfølgingen var tålelig tett, med nye timer ca. annenhver uke. Hver kontroll kostet rundt 3500 baht, og det inkluderte både konsultasjon, røngten og medisiner. Her trillet de meg rundt i rullestol til de forskjellige avdelingene jeg måtte til. De ble nesten litt fra seg når jeg etterhvert insisterte å hoppe rundt på krykkene mine selv.

Det eneste jeg har å si noe på, var mangelen på valgmuligheter når det gjald støttemekanisme. Gips var eneste alternativet fra sykehset sin side...  
Gips gir meg litt noia, og siden bruddet mitt var såpass pent som det var, så kjøpte jeg meg en aircast-klone på Lazada og insisterte på å få bruke denne. Dette hadde ikke legene noe imot.  
Det var **veldig** ålreit å kunne ta av aircasten for å lufte og tørke føttene med ujevne mellomrom. Det er varmt, og luftfuktigheten er skyhøy. Gjorde det enklere når det skulle dusjes og. Anbefales.

Etter tre måneder sa jeg meg ferdig, selv om de gjerne ville fortsette å følge opp. Jeg visste av erfaring at det ikke var nødvendig – og jeg var uansett midt i et forsikringsbytte.

### Forsikringskrøll, men flinke leger

Det mest kompliserte i hele prosessen var faktisk forsikringsselskapet. De krevde en detaljert legeerklæring om _hvor jeg var og hva jeg gjorde_ da uhellet skjedde. Legene hadde aldri fått en så spesifikk forespørsel før, men de gjorde sitt beste for å oppfylle kravene. Etter litt frem og tilbake fikk vi det til.

### Konklusjon

Alt i alt? 10/10, **anbefaler ikke å brekke ankelen**, men hvis det først skal skje – Bangkok er faktisk et ganske bra sted å få det gjort. Behandlingen var trygg, rask, og profesjonell – og hele regningen ble dekket av forsikringen... til slutt.