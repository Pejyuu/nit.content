---
published: true
date: 2025-06-07T08:19
author: marianneh
slug: pensjonsvisum-thailand-2025-2026
title: "Pensjonsvisum til Thailand: Alt du trenger å vite i 2025–2026"
categories: visum
cover: /src/cms/content/media/sasha-kaunas-hEAGekaiJ8g-unsplash.jpg
allow_comment: true
excerpt: Planlegger du å bo i Thailand som pensjonist? Her får du oversikt over
  visumregler, krav og hvordan du søker – med eller uten inntektsbekreftelse fra
  ambassaden.
---
```markdown
Visste du at, om du er 50 år eller eldre, så kan du bo i Thailand hele eller deler av året ganske problemfritt? Pensjonert tidlig? Perfekt, Thailand kan være stedet for deg!

Thailand har mange positive sider for pensjonister: det er varmt, levestandarden er god og rimelig, og det er ofte mulig å få tak i hjelp som hjemmehjelp, helsetjenester eller hushjelp når alder eller helse krever det, spesielt i større byer eller turistområder, til en relativt rimelig pris.

Mange sier at Thailands visumsystem er kronglete, vanskelig og stadig endrer seg. Vi opplever det ikke slik, men det er sant at praksis kan variere fra ett immigrasjonskontor til et annet.

## Kriterier

For å kvalifisere må du være minst 50 år gammel og kunne dokumentere solid økonomi.

Fram til mai 2026 kan dette dokumenteres med inntektsbekreftelse fra Den norske ambassaden i Thailand.

Etter dette, siden [ambassaden slutter med inntektsbekreftelser](https://norskithailand.info/magasin/nyheter/2025/05/ambassaden-gir-seg-med-inntektsbekreftelse-mai2026/), gjenstår to metoder for økonomisk dokumentasjon:

### Saldo på thailandsk bank

Du må ha minst 800 000 baht stående på en thailandsk konto i minst 2 måneder før søknad, og beløpet må stå urørt i 3 måneder etter søknad. I løpet av det følgende året må saldoen ikke falle under 400 000 baht. Gjør den det, mister du muligheten til å bruke denne metoden ved neste forlengelse.

### Månedlige overføringer

Alternativt kan du dokumentere 12 sammenhengende måneder med internasjonale overføringer på minst 65 000 baht til din thailandske konto.

## Hvordan søker man?

Visumsøknader utenfor Thailand skjer digitalt via [eVisa-portalen](https://www.thaievisa.go.th/). Du kan velge mellom to typer, som er de vanligste for eldre – men det finnes også andre alternativer for spesifikke behov.

### Non-O (3 mnd)

Visumet gir deg 90 dagers opphold, som deretter kan forlenges med étt år av gangen ved immigrasjonskontoret.

Ved søknad må du legge ved:

- Pass eller reisedokument med gyldighet på minst 6 måneder
- Fotografi av søkeren, tatt i løpet av de siste seks månedene
- Økonomisk dokumentasjon på engelsk: kontoutskrift med minst 800 000 baht
  - eller pensjonsbevis med inntekt etter skatt på minst 65 000 baht / 20 000 NOK\
    (fra NAV eller forsikringsselskap – **ikke** selvangivelse eller skatteoppgjør)
  - eller en kombinasjon av innskudd og månedlig pensjon som totalt utgjør minst 800 000 baht per år
- Bevis på bolig: hotellreservasjon, leiekontrakt eller skjøte
  - Ved opphold hos familie: invitasjonsbrev og kopi av thailandsk ID med underskrift eller husregistrering
  - Navnet til søkeren må fremgå tydelig
- Oppholdskort eller bevis på lovlig opphold i Norge (for ikke-norske pass)

Ved godkjennelse får du 90 dager på å reise til Thailand. Visumet må aktiveres innen denne perioden (vanligvis 3 måneder fra utstedelse). Ved innreise gis 90 dagers opphold.

### Non-OA (1 år)

Du kan også søke om 1-års opphold direkte fra Norge. Dette visumet krever flere dokumenter:

1. Pass med gyldighet på minst 18 måneder
2. Kopi av passets biodataside
3. Fotografi av søkeren, tatt i løpet av de siste seks månedene (hvit bakgrunn)
4. Økonomisk dokumentasjon: kontoutskrift med minst 800 000 baht
   - eller inntektsbevis etter skatt på minst 65 000 baht / 20 000 NOK\
     (fra NAV, forsikringsselskap eller Staten pengekasse – **ikke** selvangivelse eller skatteoppgjør)
   - eller kombinasjon som totalt gir minst 800 000 baht per år
5. Politiattest (på engelsk) fra norsk politi, ikke eldre enn 3 måneder
6. Legeattest fra hjemlandet som bekrefter fravær av:
   - spedalskhet, tuberkulose, elefantiasis, narkotikamisbruk, syfilis (stadium 3)
   - Ikke eldre enn 3 måneder
7. Helseforsikringsbevis:

   7.1 Fra thailandsk selskap:
   - Dekning på minst 100 000 USD / 3 000 000 baht, inkl. COVID-19
   - Signert forsikringsbevis for Non-OA  
   
   7.2 Fra utenlandsk selskap:
   - Samme dekning som over
   - Signert bevis, legalisert av Notarius Publicus og Utenriksdepartementet

   7.3 Norske/islandske trygdeordninger:
   - Offisielt bekreftelsesbrev med dekning
   - Signert bevis, legalisert som over

   7.4 Ved avslag fra forsikringsselskap:
   - Dokumentasjon på avslag
   - Alternativer:
     - Annen helseforsikring med dekning og legalisering
     - Kontoutskrift med minst 100 000 USD / 3 000 000 baht i 2 måneder, pluss bankbrev om medisinsk bruk

### Non-OX (5+5 år)

Det finnes også et 10-års alternativ, men dette krever langt større beløp på thailandsk konto og flere krav. Dette visumet kan passe for pensjonister med høyere formue som ønsker å etablere seg mer permanent i Thailand, og som oppfyller både de økonomiske og helsemessige kravene over lengre tid. [Les mer hos Thailands ambassade i Norge](https://oslo.thaiembassy.org/en/page/non-immigrant-visa-o-x-long-stay-10-years?menu=61c32e765b5b3a21b65b0122)

## Hva anbefales?

Vi anbefaler å søke om Non-O eller Non-OA før avreise.

Med gyldig visum kan du enklere opprette thailandsk bankkonto. Turistvisum og DTV gir vanligvis ikke denne muligheten.

Første året med Non-O vil du måtte ha 800 000 baht på konto. Fra og med året etter, dersom du har 12 måneders internasjonale overføringer på minst 65 000 baht, kan du bytte til denne metoden for økonomisk dokumentasjon. Dette gjelder altså etter at ambassaden slutter å utstede inntektsbekreftelser i mai 2026. Overgangen kan være utfordrende for noen, og vi anbefaler å lese mer om hvordan man kan forberede seg her: [Tips og forklaring på overgangsordninger](https://norskithailand.info/inntektsbekreftelsen)
```